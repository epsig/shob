<html lang="NL"><head><title>Samenvatting proefschrift Edwin Spee</title>
<style type="text/css">
body{background:white;color:black;font-family:"Verdana","Arial";font-size:9pt}
h1{font-weight:bold;font-size:12pt}h2{font-weight:bold;font-size:11pt}
th,td{font-size:9pt;padding-top:2pt;padding-bottom:2pt;padding-left:4pt;padding-right:4pt}
</style></head><body>
<h1>Samenvatting proefschrift Edwin Spee</h1>
<h2>Numerieke methoden in globale transport-chemie modellen</h2>
Het onderwerp van dit proefschrift betreft de numerieke wiskunde
in globale transport-chemie modellen.
Met deze modellen wordt onderzoek verricht
naar de chemische samenstelling van de atmosfeer,
in het bijzonder in relatie tot luchtverontreiniging op globale schaal.
Met globale modellen wordt derhalve onderzoek verricht
naar globale milieuproblemen,
zoals het ozongat boven de Zuidpool
en het antropogeen (door menselijke activiteiten)
versterkte broeikaseffect, dat mogelijk resulteert in globale opwarming.
Een gerelateerd onderzoeksgebied is smogvoorspelling.
Met dit verschil dat smogvorming voornamelijk plaats vindt
op een veel kleinere schaal,
bijvoorbeeld in de omgeving van stedelijke gebieden.
<p>
Het in dit proefschrift beschreven onderzoek is uitgevoerd
in het kader van het CIRK-project.
Het CIRK-project is ontstaan uit contacten tussen
CWI, IMAU, RIVM en KNMI
met als doel de verbetering van globale 3D modellering
van de troposfeer,
waarin chemie, emissies, deposities en
troposfeer-stratosfeer uitwisseling zijn opgenomen.
Dit proefschrift beschrijft numerieke algoritmen
die in deze modellen voorkomen.
Op het IMAU wordt parallel aan dit onderzoek
gewerkt aan vertikaal transport en processen op sub-grid schaal.
Voor het onderzoek in dit proefschrift is het contact
met wetenschappers van IMAU, RIVM en KNMI zeer belangrijk geweest.
<p>
We beschouwen transport-chemie modellen
die zijn gebaseerd op balansvergelijkingen.
De chemische stoffen in deze modellen hebben zeer verschillende tijdschalen:
van minder dan een seconde voor radicalen
tot jaren voor bijvoorbeeld methaan.
De vergelijkingen worden opgelost op een Euleriaans
lengtegraad-breedtegraad rooster.
Het product van het aantal roosterpunten en het aantal chemische componenten
ligt tussen de honderdduizend en &eacute;&eacute;n miljard.
De combinatie van het grote aantal onbekenden en de verschillende tijdschalen
maakt het oplossen van deze vergelijkingen zeer rekenintensief.
Er worden dan ook hele hoge eisen gesteld aan zowel de computers als
aan de numerieke algoritmen.
<p>
Vanwege de grootte van modelfouten,
bijvoorbeeld in de emissies en de chemische reactiesnelheden,
volstaat in deze modellen een lage nauwkeurigheid.
Het model kan daarom worden opgelost met operator splitting.
Dit heeft tot gevolg dat voor processen als advectie en chemie
verschillende numerieke technieken gebruikt kunnen worden.
In dit proefschrift ligt de nadruk op numerieke technieken
voor advectie en chemie en alternatieven voor
de veelgebruikte operator splitting.
<p>
Bij de ontwikkeling van advectieschema's hebben we ons gericht
op massa behoudende schema's die geen nieuwe minima
of maxima introduceren, zogenaamde monotone schema's.
Massabehoud wordt afgedwongen door advectie te beschrijven
met in- en uitgaande fluxen.
Monotoniciteit wordt verkregen door het gebruik van flux-limiters.
<p>
Op de bol geeft het gebruikte rooster aanleiding tot
een singulariteit aan de beide polen.
Er zijn twee mogelijkheden onderzocht om de bezwaren
van deze singulariteit te onderdrukken:
het zogenaamde gereduceerde rooster waar aan de polen minder cellen
worden gebruikt, en een onvoorwaardelijk stabiel schema.
Goede resultaten werden verkregen met het schema Split-rg.
Dit schema maakt gebruik van dimensie-splitting
op een gereduceerd rooster.
In vergelijking tot bestaande schema's is Split-rg nauwkeurig,
geheugen-effici&euml;nt en gebruikt het weinig cpu-tijd.
Het schema Mol-rg geeft ook bevredigende resultaten.
Mol-rg is een Methode der Lijnen schema op een gereduceerd rooster,
dat gebruik maakt van derde orde upwind fluxen met flux-limiters en
de expliciete trapeziumregel voor tijdsintegratie.
<p>
Het meest rekenintensieve deel in deze modellen is
het oplossen van de chemie.
Een reductie van de cpu-tijd kan worden bereikt
door grote tijdstappen te nemen.
Dit is echter alleen mogelijk als
de chemie solver goede stabiliteitseigenschappen bezit.
Het tweede orde Rosenbrock schema ROS2
lijkt heel geschikt als chemie solver.
Met ROS2 kunnen we een complexe chemie integreren
met een tijdstap van 20 minuten,
zonder gebruik te maken van enige voorkennis van de gebruikte chemie.
<p>
De veel toegepaste techniek operator splitting heeft een aantal grote voordelen.
De verschillende processen kunnen met verschillende technieken
worden opgelost.
De advectie kan expliciet en de chemie impliciet worden opgelost.
Tevens kan de chemie per roosterpunt in tijdstap vari&euml;ren.
Verder is de computercode modulair van opzet en geheugen-effici&euml;nt.
Helaas ontstaat bij operator splitting een splitfout.
We hebben geconcludeerd dat in globale modellen de splitfout
binnen de gewenste nauwkeurigheid blijft.
Hier is echter meer onderzoek nodig.
Als alternatief voor operator splitting hebben we
twee methoden bestudeerd
om chemie en vertikale diffusie gekoppeld op te lossen:
Twostep, een tweede orde BDF methode (Backward differentiation formula) met een
speciale Gauss-Seidel iteratie
en de gefactoriseerde ROS2.
ROS2 met factorisatie is een goed alternatief voor operator splitting,
maar met Twostep kan helaas natte chemie niet worden opgelost.
<p>
De ontwikkelde technieken zijn uitgebreid getest.
Daarvoor zijn standaard testen gebruikt
zoals de Molenkamp test op een bol
en state-of-the-art chemie boxmodellen.
Ook zijn deze boxmodellen gecombineerd met de Molenkamp test
om zo voor een complete advectie-chemie-diffusie stap
de nauwkeurigheid tegen de cpu-tijd af te zetten.
<p>
<table width=100%> <tr> <td width=10%>&nbsp;</td>
<td width=80% align=center><table border cellspacing=0>
<tr><td><a href="reactie.html">mail-me</a></td>
<td><a href="index.html">homepage</a></td>
<td>d.d. 30 mei 2005</td></tr>
</table>
</td> <td width=10%>&nbsp;</td> </tr> </table>
</body></html>
