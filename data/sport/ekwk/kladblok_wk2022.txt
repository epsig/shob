Matig Oranje laat langs Senegal

Een matig spelend Nederlands elftal
heeft op het WK zijn eerste groepsduel
gewonnen. In Doha werd Senegal dankzij
twee late doelpunten met 2-0 gevloerd.

In de rommelige beginfase hielp Gakpo
een kans om zeep met een onzuivere pass
op Bergwijn en voor Senegal was Ismaïla
Sarr gevaarlijk; de vervanger van Sané
schoot echter ruim over het doel van de
bij Oranje debuterende keeper Noppert.

Mede door het te lage tempo was Oranje
tot de rust amper in staat het Senegal
lastig te maken. Wel kopte Blind naast,
verprutste Frenkie de Jong na een prima
voorzet van Berghuis een kans en schoot
Berghuis over. Een verdedigende fout van
Frenkie de Jong werd niet afgestraft.

Noppert sterk, kopgoal Gakpo

De kampioen van Afrika hield in de
tweede helft ook nog lang gelijke tred
met het nog altijd zoekende Oranje. Dat
was nog het meest dreigend bij corners
en Van Dijk torende bij een ervan ver
boven de rest uit, maar kopte over.

Met de komst van Depay, een kwartier na
rust, nam de dadendrang van Oranje niet
wezenlijk toe. Senegal was gevaarlijker
en het was de verdienste van Noppert
dat het niet scoorde. Eerst keerde hij
een schot uit de draai van Dia en later
ook nog een poeier van Idrissa Gueye.

Gakpo kopte kort voor tijd raak op een
indraaiende voorzet van De Jong en diep
in de blessuretijd scoorde Klaassen nog
na een gekeerd schot van Depay.

Doha, maandag:
SENEGAL           0 NEDERLAND         2
                    Gakpo (84)
                    Klaassen (90+9)

Arbiter:            Toeschouwers:
Pereira Sampaio, Bra 41.721
Geel: N. Mendy,      De Ligt
I. Gueye

SENEGAL: É. Mendy, Sabaly, Koulibaly,
Cissé, Diallo (Jakobs/62), Kouyaté
(P. Gueye/73), I. Gueye, N. Mendy, Diatta
(Jackson/74), Dia (B. Dieng/69), I. Sarr
NEDERLAND: Noppert, Dumfries, De Ligt,
v. Dijk, Aké, Blind, Berghuis (Koopmeiners/
79), Gakpo (De Roon/90+4), F. de Jong,
Janssen (Depay/62), Bergwijn (Klaassen/79)
